	Duża Jadalnia, czyli dawna sala bankietowa, usytuowana jest w najbardziej reprezentacyjnej części Pałacu z widokiem na ulice Zachodnią i Ogrodową. Sala posiada pełen przepychu wystrój nawiązujący do sztuki dworskiego baroku. Całość dekoracji ma swój czytelny program ideowy, podkreślony przez monumentalność, przepych i symbolikę. Na ścianach wyłożonych dębową boazerią można odnaleźć takie dekoracje jak kartusze, wstęgi, kokardy oraz girlandy owoców, które miały być symbolem bogactwa i zamożności właścicieli. Powyżej biegnie fryz, oddzielony od dolnej partii rozfalowanym gzymsem. Na jego dekorację składają się rzeźby z polerowanego gipsu, eleganckie sztukaterie oraz obrazy wykonane techniką olejną na płótnie. Zostały namalowane na zlecenie rodziny Poznańskich przez Samuela Hirszenberga w 1903 roku w Monachium. Zaliczane są do sztuki postimpresjonizmu z elementami malarstwa symbolizmu. Dwa z nich, zatytułowane „Wjazd” i „Muza”, osadzone zostały wysoko nad drzwiami na ścianie zachodniej, natomiast dwa pozostałe, „Kobieta z owocami” i „Pożegnanie”, na ścianie północnej powyżej kominka.
	Wystrój wnętrza pochodzi z ostatniej przebudowy pałacu rozpoczętej po 1900 roku, wkrótce po śmierci seniora rodu Izraela Poznańskiego. Dlatego też w symbolice dekoracji ściany północnej dominują elementy mówiące o nieśmiertelności, przemijaniu i cyklicznym odradzaniu się życia. Panneau we fryzie przedstawia scenę pożegnania, paw jako symbol nieśmiertelności pojawia się zarówno w obrazie, jak i w formie dekoracyjnej witrażowej figurki nad kominkiem, natomiast motyw wieńców w kapitelach i pilastrach obudowy kominka stanowi metaforę pór roku i symbolizuje przemijanie i odradzanie się życia. 
	Z kolei alegoryczne kompozycje figuralne umieszczone na ścianie zachodniej personifikują pracę i urodzaj, przemysł i handel oraz fortunę. Para umieszczona na zwieńczeniu wysokiego kredensu to alegoria przemysłu i handlu. Przedstawia dwie siedzące postacie, wsparte o umieszczoną w łodzi kulę symbolizującą glob ziemski. Mężczyzna trzyma w ręku kłąb bawełny i wstęgę, kobieta zaś podtrzymuje uskrzydlone koło, wsparte na udzie. Duetowi towarzyszą z dwóch stron kolejne przedstawienia usytuowane nad bliźniaczymi kolumnami. Alegoria „Urodzaju” przedstawia kobietę trzymającą wiązkę roślin, być może boginię Demeter, oraz mężczyznę wspartego na pługu. Alegoria „Fortuny” przedstawia zaś boginię powodzenia i pomyślności Fortunę oraz brodatego mężczyznę z papirusem w ręku, stojącego w łodzi. Postać brodatego mężczyzny niekiedy interpretuje się jako przedstawienie Izraela Poznańskiego, który w roli pioniera i posłańca otwiera drogę do rozwoju handlu na wschód.

