Najbardziej okazałym wnętrzem pałacowym jest duża jadalnia, która służyła reprezentacji, przyjmowaniu gości w otoczeniu przepychu, pełna bogactwa form, materiałów i barw, posiadająca nader interesującą dekorację. Usytuowana jest w narożniku pałacu, zajmuje całą szerokość korpusu i ma kształt prostokątny. Nakryta jest płaskim sklepieniem z fasetą. Oświetlona jest dużymi oknami i drzwiami balkonowymi, zamkniętymi półkoliście oraz owalnymi, typu oeil-de-boeuf powyżej we fryzie, rozmieszczonymi w dwóch szczytowych ścianach od ulicy Ogrodowej i Zachodniej.
	Do ozdobienia wystroju używano różnych materiałów - kolorowych marmurów, szlachetnych gatunków drewna (mahoń, brzoza, dąb). Blasku dodawały im belgijskie lustra, dekoracyjne panneaux, obrazy, mozaiki, kute ozdobne kraty, złocenia oraz kryształowe i mosiężne żyrandole i kinkiety. ściany były malowane gładko, lub pokryte marmoryzowaniem, często wyłożone boazerią, a powyżej tkaniną, tapiserią, bądź tapetą. W boazerię niekiedy wkomponowane były meble - szafy, kredensy, kanapy itp.
	Sale reprezentacyjne i pokoje mieszkalne miały podłogi wykonane z okleinowanych płyt, zdobionych intarsją, układanych mozaikowo, co naśladowało posadzki kamienne. Inne pomieszczenia oraz schody posiadały posadzki marmurowe lub ceramiczne (sanitariaty i pomieszczenia gospodarcze). Dekoracji, wnętrz dopełniały gipsowe sztukaterie, malowane lub mazerowane farbą olejną. Niektóre wnętrza wyposażone były w - zachowane do dziś - kominki, które przydawały im intymności i ciepła. Paleniska wypełnione były metalowymi „polanami" z otworami, by palący się gaz pozorował ogień trawiący drewno.
	Wystrój jej nawiązuje do sztuki dworskiego baroku, często zwanego też stylem maniera grande. Monumentalność tego wnętrza podkreślają wertykalne podziały architektoniczne, wyznaczone przez ryzality - dwukondygnacyjny kredens, kominek, pary kolumn marmurowych, monumentalne okna i drzwi. Sala jest podzielona na dwie różnie opracowane kondygnacje. Dolna -z kredensem i kominkiem - obudowana jest dębową boazerią z bogatą snycerską dekoracją o powtarzających się motywach. Górna zaś, to fryz obiegający salę, wypełniony bogatą dekoracją sztukatorską oraz malowidłami w panneau (płótno przyklejone do ściany), pędzla Samuela Hirszenberga, pochodzącymi z 1903 roku. Dwa z nich - Wjazd i Muza - usytuowane są nad drzwiami, trzecie - Pożegnanie - wypełnia całą powierzchnię fryzu powyżej kominka, czwarte zaś -Kobieta z owocami - to obraz zamknięty łukiem półkolistym, umieszczony poniżej, malowany w 1903 roku w Monachium: Sklepienie podzielone jest na trzy plafony wypełnione dekoracją, składającą się z bordiury i wieńca laurowego w obramieniu z motywem wolich oczek. Wieniec przepleciony jest ornamentem wstęgowo-roślinnym o secesyjnej linii, wypełniającym pola plafonów. Plafon środkowy zdobią maski - kobieca i męska - okolone winnym gronem. Z każdego pola zwisają mosiężne żyrandole o secesyjnej dekoracji. Dopełnieniem oświetlenia sali są kinkiety zdobione soplami, osadzone na płycinach boazerii. Podłoga sali, wykonana z płyt okleinowanych dębiną, mahoniową intrasją w formie bordiury o geometrycznym wzorze, imituje kamienną posadzkę. Wystrój wnętrza pochodzi z 1902 roku, o czym świadczą daty widniejące na płycinach marmurowych, wkomponowanych w boazerię.
	Całość dekoracji ma swój czytelny program ideowy, podkreślony przez monumetalność stylu i symbolikę detali. Alegoryczne rzeźby i malowidła we fryzie tworzą fabułę tego programu, zaś detale ornamentacji czynią go bardziej czytelnym. Alegoryczne kompozycje figuralne personifikują pracę i urodzaj, przemysł i handel, fortunę i władzę. Dwuosobowa grupa umieszczona na tympanonie ----wieńczącym kredens, to alegoria przemysłu i handlu. Przedstawia siedzących - kobietę i mężczyznę, wspartych o kulę, symbolizującą glob ziemski, umieszczoną w łodzi. Mężczyzna trzyma w ręku kłąb bawełny i wstęgę - tkaninę, kobieta zaś podtrzymuje uskrzydlone koło, wsparte na udzie. Zwieńczenie kredensu flankują dwa przedstawienia Urodzaj i Fortuna, usytuowane nad bliźniaczymi kolumnami. Alegoria Urodzaj przedstawia kobietę z łodygą asfodelusa, być może Demeter - boginię płodności i urodzaju i mężczyznę z pługiem, wspartym na płodach ziemi, zaś alegoria Fortuna - boginię powodzenia i pomyślności Fortunę oraz brodatego mężczyznę z papirusem w ręku, stojącego w łodzi. Oprócz tych przedstawień pola fryzu wypełniają pary nagich kobiet w różnych ujęciach, dźwigające tarcze z literą „P" w medalionie, podtrzymywane przez putta. Alegoryczne przedstawienia figuralne, nawiązujące do sztuki starożytnej; atrybuty, którymi posłużono się do wyrażenia treści zaczerpniętych z mitologii; detale będące metaforami, tworzą ideę określonego programu, a wraz z malowidłami stanowią opowieść o rodzinie Poznańskich, szczególnie o I. Poznańskim, „człowieku biznesu", jednym z pierwszych pionierów przemysłu w Łodzi, który stworzył wielkie „imperium". Jest on wymownym przykładem kupca - fabrykanta, rozpoczynającego swój start od niewielkiego kapitału ojca Kalmana, by dojść do wielkiej fortuny. Tak więc malowidło Wjazd nad drzwiami wejściowymi do sali, przedstawiające jeźdźca na koniu u podnóża miasta na wzgórzu, odnosi się zapewne do momentu przybycia Kalmana Poznańskiego do Łodzi - „miasta ziemi obiecanej", gdzie stworzył firmę handlową. Syn jego, Izrael, kontynuując dzieło ojca, rozpoczął produkcję tkanin bawełnianych i dzięki swojej niezwykłej przedsiębiorczości, zapobiegliwości, a przede wszystkim wytrwałej pracy, stworzył olbrzymie zakłady włókiennicze, znane niemalże na całym świecie. W alegoryczny sposób zostało to ujęte w przedstawieniu Urodzaj, zaś figuralne zwieńczenie kredensu ilustruje osiągnięty przez niego cel, gloryfikując jednocześnie przemysł i handel.  Odniesiony sukces i zdobyte bogactwo znalazły odbicie w alegorii Fortuna, w której postać mężczyzny przedstawia być może I. Pobiańskiego w roli pioniera i posłańca, otwierającego drogę do rozwoju handlu na wschód (stąd łódź i papirus jako symbol zawieranych transakcji i kontraktów), utożsamionego prawdopodobnie z Serviusem Tulliusem królem rzymskim, reformatorem polityczno-społecznym, który złamał w Rzymie ustrój rodowy, klasyfikując obywateli według majątku, a nie według pochodzenia. Poza działalnością na polu przemysłu i handlu Poznańscy prowadzili ożywioną działalność charytatywną, byli mecenasami sztuki i jej miłośnikami. Przypomina o tym zapewne treść malowidła Muza, wypełniającego supraportę nad wejściem do sali balowej. Obraz przedstawia kobietę z harfą, prawdopodobnie Terpsychorę - muzę tańca lub opiekunkę sztuk piękńych, stojącą na tle romantycznego krajobrazu. Symbolika dekoracji ściany z kominkiem związana jest ze śmiercią seniora rodu - I. Poznańskiego. Spadkobiercy jego fortuny poprzez unaocznienie tego faktu chcieli uczynić go nieśmiertelnym, a za pomocą metafor podkreślić przemijanie i odradzanie się życia.
	Nieśmiertelność daje stworzone dzieło, utrwalone i kontynuowane przez następne pokolenia. Tę, która daje życie symbolizuje postać -brzemiennej, jak się wydaje, kobiety z tacą pełną winogron - umieszczona na obrazie nad kominkiem32. Symbolem nieśmiertelności, wieczności, a zarazem zmartwychwstania i wiosny jest paw, który pojawia się raz jako samodzielny element dekoracyjny w postaci mosiężnej figurki, zdobiącej obudowę kominka, zaś innym razem w obrazie. Pożegnanie, w scenie odnoszącej się do śmierci i odejścia I. Poznańskiego. Przeciwwagę stanowi druga część tegoż obrazu, przedstawiająca trzy siedzące na trawie gracje, prowadzące ożywioną rozmowę - można je odczytać jako obraz życia toczącego się nadal, mimo odejścia kogoś bliskiego. Przesłanie i treść tych malowideł mają swoje odniesienie w motywach symbolizujących cztery pory roku - w formie kobiecych główek okolonych różnymi wieńcami, a także w dekoracji obudowy kominka, operującej metaforami przemijania i cyklicznego odradzania się życia w przyrodzie. Pochodnia, która pojawia się w dekoracji sztukatorskiej, flankującej malowidło Pożegnanie, zdaje się podkreślać tę symbolikę. Motyw ten, w otoczeniu gałązek ilaurowych, przedstawiony jest na prostokątnej tablicy, podtrzymywanej przez putta, a ujętej po bokach w dwie figury nagich kobiet, dźwigających girlandę owoców; Pochodnia ma wiele znaczeń, symbolizować może zarówno życie i nieśmiertelność, jak i dziedzictwo, potomstwo, ocalenie, zbawieniem. Dekoracja nasycona jest detalami sztukatorskimi i snycerskimi, które podkreślają zawartą w nich treść. Powtarzającymi się motywami są: girlandy owoców (jabłka, gruszki, pomarańcze, cytryny, granaty, figi i winogrona), wić winnej latorośli oraz jej liście, gałązki i wieńce laurowe. Owoce na ogół symbolizują dobrobyt, szczególnie granaty, winogrona i figi, a także dojrzałość i płodność. W przenośni owoc oznacza potomstwo rodzaju ludzkiego. Natomiast wawrzyn - laur symbolizuje triumf, chwałę, sławę, zaszczyt oraz nieśmiertelność, trwałą miłość i pamięć35. Niektóre z tych motywów jak granaty, winne grona, winna latorośl i pochodnie, odnoszą się do tradycji żydowskiej, w której mają szczególne znaczenie. Liczba niektórych przedstawień - dwie pochodnie, dwunastu chłopców, podtrzymujących tarcze z monogramem „P" - zapewne nawiązuje do tradycyjnej symboliki liczb. Owoc granatu to jeden z siedmiu owoców Ziemi Obiecanej -symbolizuje nie tylko płodność, ale i mądrość zawartą w Torze, kiście winogron i winna latorośl to lud Izraela, zaś pochodnia w sensie dosłownym, to jego ocalenie36. Liczba dwa jako pierwsza cyfra parzysta oznacza oddzielnie od jedności i w takim sensie podkreśla symbolikę śmierci I. Poznańskiego", zaś liczba dwanaście niewątpliwie odnosi się do dwunastu pokoleń ludu izraelskiego. Wymowa tych elementów dekoracyjnych ma służyć niewątpliwie przypomnieniu pochodzenia i dziejów rodziny. Maski kobieca i męska, okolone winnym gronem, widniejące na suficie, są tego dopełnieniem i być może odnoszą się do protoplastów rodu. Z dużej jadalni dwoje drzwi prowadzi do wnętrz urządzonych, zgodnie z obowiązującą pod koniec wieku modą, na palarnie (zwykle w stylu mauretańskim) oraz pokoje do różnego rodzaju gier towarzyskich, zwłaszcza bilardu, który wówczas stał się popularny. W bezpośrednim sąsiedztwie znajduje się pokój karciany, który zapewne spełniał równik rolę palarni. Podzielony jest jakby na dwie cześci - karcianą i korytarzową, za pomocą drewnianych arkad kolumnowych i ścianek działowych, osadzonych pomiędzy kolumnami, dziś już nie istniejących. Część karciana nakryta jest drewnianym sklepieniem w kształcie zbliżonym do koszowego, zaś część korytarzowa płaskim sufitem z witrażowym świetlikiem, obramowanym skromną dekoracją sztukatorską. Ściany wyłożone są wokół dębową boazerią płycinową z panneaux powyżej, wyściełanymi tkaniną. Boazeria, fragmenty sklepienia oraz drzwi zdobione są bordiurą z secesyjnym ornamentem roślinno-kwiatowym, złoconym i srebrzonym. Pokój oświetlony jest dwoma oknami i drzwiami balkonowymi od strony ulicy Zachodniej. Łączy się szerokimi drzwiami dwuskrzydłowymi z pokojem bilardowym, w którym zachował się tylko drewniany sufit, zdobiony secesyjnym snycerskim ornamentem, srebrzonym, fragmentami złoconym. Pomieszczenia te są łącznikiem pomiędzy częścią reprezentacyjną pałacu, a skrzydłem bocznym z apartamentem mieszkalnym trójtraktowym, w którym pokoje w układzie amfiladowym rozdzielone są długim wąskim korytarzem z pięcioma świetlikami. Po obu jego stronach rozmieszczone są symetrycznie dwuskrzydłowe drzwi do pokoi. Ściany wyłożone są dość wysoką, malowaną na kolor kości słoniowej boazerią, powyżej podzielone pilastrami, sklepienie zaś gurtami, zdobionymi wklęsłym ornamentem secesyjnym. W trakcie ogrodowym w zespole pokoi zachował się wystrój sypialni z wykuszem i wystrój garderoby, tzw. gotowalni. Oba pokoje urządzone są w ciemnych barwach, o ścianach wyłożonych mahoniową boazerią z secesyjną ornamentacją oraz tkaniną. W boazerię wkomponowane są meble, w części sypialnianej - ryzalitowa bieliźniarka, przeszklona górą oraz szafy ubraniowe dwustronnie otwierane, które stanowią ściankę działową pomiędzy sypialnią a gotowalnią. Wystroju sypialni dopełniają duże lustro i kanapa usytuowana między szafami. Dwa okna i drzwi balkonowe oświetlają wykusz, trzecie okno doświetla pokój.