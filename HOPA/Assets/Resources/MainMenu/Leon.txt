Leon (Léon, Leo) Hirszenberg, ur. 1870 w Łodzi, szwagier Henryka Glicensztajna. Ten (obecnie mało znany) wybitny malarz symbolista, zaczynał naukę w łódzkiej pracowni brata, prawdopodobnie (niepotwierdzone relacje) także w jednej z prywatnych szkół monachijskich. Po studiach w tym mieście, w połowie lat 1890, Leon powraca do Łodzi. Wystawia w tym, czasie w warszawskiej Zachęcie (w 1896 r. „Głowa, studium olejne”; w 1897 „W kuchni”), a także w Łodzi, w Salonie Bartkiewicza („Praczka, Słomianki”, „W kuchni, W parku, Studium”). Zapewne wystawił też „Dziewczynę z kotem” 1896, która jest niejako echem „Dziewczynki z chryzantemami” Olgi Boznańskiej z 1894. Po powrocie do Francji w 1902 r. Leon ofiarował „Studium” na loterię Towarzystwa Polskiego Literacko-Artystycznego, założonego w Paryżu w 1897 r. Udzielając się w polskich kręgach artystycznych stolicy Francji, odbywa podróże do Concarneau, jak o tym świadczy tytuł jednego z jego dzieł wystawionych w 1903 r. Towarzystwie Zachęty Sztuk Pięknych (obok prac takich, jak: „Natchnienie”, „Dama”, „Głowa staruszki”, w 1904 „Pejzaż o zmroku”, w 1905 „Zamyślenie”, „Przy kominku”). W krakowskim Towarzystwie Przyjaciół Sztuk Pięknych, w latach 1905 i 1906, pokazał „Wieczór”, „Wspomnienie’ i 3 motywy z Bretanii. Śladem wielu artystów polskich udających się do Bretanii lub tam już pracujących jak: Władysław Ślewiński, Mela Muter, osiedla się w 1905 r. w rybackiej osadzie Perros-Guirec, znajdującej się w zupełnie innej części Bretanii niż Concarneau. Znajdował się tam zamek (Château de Costaérès), wybudowany w 1896 r. na zlecenie polskiego inżyniera i matematyka, Bruno Abdanka- Abakanowicza. 
	Rok 1904 wydaje się być przełomowy dla kariery Leona. Na Salonie Société Nationale des Beaux-Arts w 1904 r. wystawia obraz „Idylla bretońska”. Malarz podawał wówczas, że był urodzony w Łodzi, « Pologne russe », a w Paryżu miał zamieszkiwać pod nr 9, rue Campagne Première. Dom ten skupiał w okresie od końca XIX w. do I wojny światowej licznych polskich artystów. Jest możliwe, że artysta przemieszkiwał tam jedynie chwilowo albo wręcz korzystał z adresu któregoś z rodaków, ponieważ kilka miesięcy później, w chwili kiedy wystawiał na Salonie Jesiennym, podawał już adres 69 rue Madame, w innej części 6-tej dzielnicy Paryża. Na Salonie Jesiennym tego samego roku Leon wystawił dwie prace: „Réflexion (Zamyślenie)” oraz „Studium”. Prace skłoniły francuskiego krytyka J. d’Aubraca do poświęcenia ich autorowi uwagi w artykule, omawiającym również twórczość Meli Mutermilch (Muter). Jak pisze krytyk na łamach „Revue moderne des arts et de la vie” twórczość Hirszenberga odznaczała się „niezwykle dyskretnym uczuciem i subtelnością”, a „jego poetyczna i wrażliwa dusza” odbijała się w jego dziełach. 
	Na 1904 r. datuje się kilka innych jego obrazów m.in. „Pejzaż”. W tym samym roku twórczość Hirszenberga wzmiankowana jest w artykule Antoniego Potockiego, poświęconym polskiej kolonii artystycznej Paryża, opublikowanym w nr 8/9 „Sztuki”. Leon znalazł się wówczas w kręgu, zbliżonym do czasopisma „Sztuka”, a obejmującym obok Antoniego Potockiego, a także rzeźbiarza Bolesława Biegasa oraz żydowskiego poetę, dramaturga i krytyka sztuki Mieczysława Golberga. W latach 1904-1910 Leon Hirszenberg wykonał również „Kobiety bretońskie nad brzegiem morza”, ok. 1905-10 oraz „Podwórko bretońskie”, 1909 r. Leon wystawiał również dwa lata z rzędu na Salonie Niezależnych, podając wówczas paryski adres – słynną międzynarodową kolonię La Ruche (2 passage de Dantzig). W 1911 r. wystawił tam sześć prac: „3037. Vieux camarades/ Starzy towarzysze (przyjaciele), „3038. Retour/ Powrót”, „3039. Réflexion/ Refleksja (Zamyślenie?)”, „3034. Promenade/Spacer”, „ 3041. Tête de femme/ Głowa kobiety” oraz „3042. Portret”. Rok później na tym samym Salonie pokazał trzy prace: „1592. Les âges heureux/ Szczęśliwe czasy”, „11593. Idylle/ Idylla”, „1594. Passage/Pejzaż”. Większość publikacji podaje jako datę śmierci Leona Hirszenberga rok 1912 lub 1915. Informacje, będące wynikami najnowszych badań na podstawie odnalezionych dokumentów, pozwalają nam przesunąć datę śmierci Leona w Paryżu (dotknięty ciężką chorobą wzroku) na rok 1932 lub później. Kariera Leona Hirszenberga i jego losy wciąż jeszcze nie są wystarczająco zbadane. W pierwszym okresie artysta zdaje się m.in. inspirować twórczością rówieśnicy swego brata, Olgi Boznańskiej, którą zapewne poznał w Monachium. Wskazuje na to obraz „Dziewczyna z kotem”, 1896, Muzeum Sztuki w Łodzi. Z czasem wyjazdy do Bretanii zbliżają go do syntetyzmu Gauguina, widzianego również przez pryzmat estetyki Ślewińskiego. Zapowiadający się bardzo ciekawie artysta, mający na swoim koncie takie prace, jak wspomniani wyżej „Rybacy”, raptownie znika z horyzontu artystycznego. Zrzucić to trzeba prawdopodobnie na problemy zdrowotne. W początkach twórczości uprawiał sztukę bliską realizmowi, głównie malarstwo rodzajowe. Malował nastrojowe pejzaże, martwe natury portrety rybaków i sceny rodzajowe. W jego pracach z tego okresu widoczny jest wielki wpływ twórczości Paula Gauguina i szkoły z Pont Aven. Zachowało się niewiele prac artysty. Mimo ogromnych różnic w tematyce i w sposobie malowania, prace obu braci – Leona i Samuela – bywają często ze sobą mylone.