Sala balowa zajmuje całą szerokość korpusu i ma kształt wydłużonego prostokąta. Nakryta jest płaskim sklepieniem zwierciadlanym. Na osiach boków dłuższych posiada wnęki z podwyższeniami, które mogły pełnić rolę sceny i loży, a powyżej nich empory zamknięte łukiem półkolistym i ograniczone balustradą z ozdobnej kraty. Sala oświetlona jest przez duże okna i drzwi balkonowe oraz owalne okna typu oeil-de-boeuf, umieszczone we fryzie, wychodzące na ulicę i ogród. Gzyms kordonowy podkreśla horyzontalny podział sali: część górna zachowała sztukatorski wystrój, złożony z powtarzających się dekoracyjnych elementów empirowych, dolna zaś została odtworzona. Rekonstrukcja dotyczyła odtworzenia ogólnego charakteru oraz poszczególnych elementów -gzymsu, kształtu luster, kinkietów i żyrandoli; nie dotyczyła kolorystyki, wykończenia ścian i supraport. W zachowanej części, powyżej gzymsu, pomiędzy owalnymi oknami, panneaux wypełnione są dekoracją z motywem wianka, przewiązanego wstęgą z kokardą i ornamentem zbliżonym do kampanuli, wychodzącej z amfory oraz girlandą owocowo-kwiatową i festonami. Okna owalne posiadają podobnie ukształtowaną dekorację. Szeroka faseta podzielona jest za pomocą wolut na segmenty, pomiędzy którymi znajdują'się-pola wypełnione girlandami przewiązanymi wstęgą. Sklepienie posiada dekoracyjny plafon z niebem, wyznaczonym przez wieniec z liści laurowych oplecionych wstęgą, ujęty w profilowane obramienie. W narożnikach podniebienia sklepienia osadzone są ozdobne kraty, osłaniające otwory wentylacyjne. Dekoracji sali dopełniają współcześnie wykonane elementy: cztery supraporty autorstwa Andrzeja Gieragi, kute kraty w emporach i w obudowach pod lustrami, a także żyrandole i kinkiety. 