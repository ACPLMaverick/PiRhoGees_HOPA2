Dawna sala balowa jest jednym z dwóch najbardziej reprezentacyjnych pomieszczeń Pałacu  Rodziny Poznańskich. Dziś zwana Salą Lustrzaną nadal służy jako miejsce ważniejszych  uroczystości oraz wydarzeń kulturalnych. Ze względu na znakomitą akustykę wykorzystywana jest  bardzo często jako sala koncertowa.  Oprócz rozległego parkietu posiada położone naprzeciw siebie dwie wnęki, które mogły pełnić rolę  loży lub sceny (która obecnie na stałe zajmuje jedną z nich). Powyżej nich znajdują się balkony  zamknięte łukiem półkolistym i ograniczone balustradą z ozdobnej kraty. Całość sali jest  rozświetlona nie tylko lustrami, złoceniami i jasną kolorystyką ścian, ale również szerokimi  pasmami okien. W czasie okupacji hitlerowskiej sala uległa znacznej przebudowie. Została  przedzielona stropem na poziomie wydatnego, ciężkiego gzymsu na dwie kondygnacje. Dolna  została adaptowana na pomieszczenia biurowe i mniejsze pokoje. W wyniku tego podziału  całkowitemu zniszczeniu uległ oryginalny wystrój ścian. Obecny jej stan został rekonstruowany na  podstawie archiwalnych fotografii. Możliwe było więc jedynie odtworzenie jej charakteru i  wyglądu poszczególnych elementów: kształtu luster, kinkietów oraz żyrandoli.  Górna część, zachowana w stanie oryginalnym, utrzymana jest w stylu empire: powyżej gzymsu,  pomiędzy owalnymi oknami ściany wypełnione są złoconą dekoracją z motywem wianka,  przewiązanego wstęgą z kokardą oraz girlandą owocowo-kwiatową. Całość sali nakryta jest  płaskim sklepieniem zwierciadlanym, którego centralna część (dekoracyjny plafon) pokryta jest  jednolitą, błękitną płaszczyzną mającą imitować nieboskłon.